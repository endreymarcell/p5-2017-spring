# Második óra: p5.play alapok

## Vonalzó, szögmérő

Programokban a képernyőre (pontosabban a képernyőből épp rendelkezésünkre álló részre, a vászonra) rajzolt dolgok helyét és irányát koordinátákkal, illetve szögekkel tudjuk leírni.  
Minden pont helyét két számmal tudjuk meghatározni. Az első szám azt mutatja, milyen messze van a pont vízszintesen a képernyő bal szélétől - ez az úgynevezett x koordináta. A vászon bal szélén tehát 0 az x koordináta, jobbra haladva pedig folyamatosan nő.  
A második szám azt mutatja, milyen messze van a pont függőlegesen a képernyő tetejétől - ez az úgynevezett y koordináta. A vászon tetején tehát 0 az y koordináta, lefelé haladva pedig egyre nő. Mindkét koordináta mértékegysége a pixel (képpont), a sorrendjük pedig nem felcserélhető: mindig az x (vízszintes) koordináta az első és az y (függőleges) a második.  
Az irány leírásához egyetlen szám kell, ez pedig egy szöget jelöl fokban számítva, 0 és 360 között. p5-ben a keleti irány számít 0-nak, a forgás pedig az óramutató járásával megegyező irányban történik: a déli irány 90 fok, a nyugati 180, az északi pedig 270.  

Az alábbi program prezentálja a koordinátákat és a szögeket: http://jsbin.com/faginuv/quiet  
(A két mód közötti váltással az egérhez kell kattintani.)  

### p5 változók

Programok írásakor változókat szoktunk definiálni. Vannak azonban a p5-ben olyan beépített változók, amiket nem nekünk kell létrehozni, a p5 automatikusan odaadja nekünk, mi pedig nem módosítjuk az értéküket, csak megnézzük és felhasználjuk. Például a `width` nevű változó tárolja a jelenlegi vásznunk szélességét, a `height` pedig a magasságát. (Érdemes megjegyezni: mikor valamit a képernyő közepére akarunk rajzolni, gyakran fogjuk a `width / 2, height / 2` koordinátapárt használni.)  
A p5 az egér mindenkori aktuális helyzetét a `mouseX`, illetve `mouseY` nevű változókban bocsátja rendelkezésünkre.  
A fent linkelt, vonalzós-szögmérős program futás közben jól láthatóan használja ezeket a változókat.  

### Torpedó

Játék a koordinátarendszer és a szögek gyakorlására: http://jsbin.com/vimorol/quiet (órai, rövidített verzió)  

## Sprite-ok (szereplők)

Játszótér: http://jsbin.com/kadugev/edit?console,output  

A p5 (pontosabban annak kiegészítője, a p5.play) programozás során úgynevezett _sprite_-okat, mondhatni "szereplőket" fogunk létrehozni és irányítani.  
Sprite-ot a következő paranccsal csinálunk: `bob = createSprite()`  
A parancs hatására a vászon bal felső sarkában megjelenik egy kis négyzet. Ő bob. Innentől az ő függvényeit és változóit a `bob.` előtag leírásával érjük el, mint az első órai játszótéren az azonos nevű robot függvényeit és változóit.  
Első lépésben például állítsuk át bob színét: `bob.shapeColor = "chocolate"`  
(A felhasználható színek listája [itt található](https://www.w3schools.com/cssref/css_colors.asp), az oldalt könnyen megtalálhatjuk, ha rákeresünk google-n a "css colors" kifejezésre.)  

Ha már nincs szükségünk bobra, tüntessük el: `bob.remove()`  

### Speed

Ha bobot mozgatni szeretnénk, tudunk neki sebességet adni a `setSpeed()` függvény segítségével. Ez a függvény két számot vár: a sebesség nagyságát (mennyire gyorsan mozogjon bob) és az irányát (melyik irányba tegye mindezt). Az irányt a fent ismertetett módon, fokban kell megadni. A parancs legegyszerűbb formája: `bob.setSpeed(1, 0)`  
Ennek hatására bob lassan elindul kelet felé. A `setSpeed()` olyan parancs, amit elég egyszer kiadni, utána a sprite mindaddig mozgásban marad, amíg új utasítást nem kap.  
Ha szeretnénk megállítani bobot: `bob.setSpeed(0, 0)` - zéró sebességet kell megadnunk.  
Megjegyzés: ha például a `bob.setSpeed(5, 45)` paranccsal átlósan jobbra-lefelé indítjuk el a sprite-unkat, kiderül, hogy valóban egy 100*100 pixel méretű négyzetről van szó, melynek azonban a `createSprite()` parancs után csak a jobb alsó negyedét látjuk. Ez azért van, mert a `createSprite()` függvény alapértelmezésben a (0, 0) pontban, tehát a képernyő bal felső sarkában hozza létre a sprite-ot, úgy, hogy annak pont a középpontja van (0, 0)-ban - tehát a nagyobbik része kilóg a vászonról.  
Megjegyzés: attól, hogy valami nincs a vásznon, nem szűnik meg létezni, csak éppen nem látszik. Ha tehát bob egy `setSpeed()` utasítás utána kigyalogol a vászonról, nem vesztettük el - egy ellentétes irányú `setSpeed()` és némi várakozás után vissza fog térni.  

Ha nem szeretnénk, hogy a sprite a `setSpeed()` után örökké mozogjon (de legalábbis addig, amíg mást nem mondunk neki), állíthatunk bob "csúszósságán". Ezt a sprite `friction` nevű változója alatt érjük el, mely "súrlódást" jelent, valójában azonban inkább azt jelöli, mennyire csúszik a sprite a vásznon. A `friction` alapértelmezett értéke 1 - ez azt jelenti, hogy ha sebességet adunk neki, akkor azt állandóan, fixen tartani fogja. Ha azonban kisebbre állítjuk a "csúszósságot":  
`bob.friction = 0.95`  
Akkor egy `setSpeed()` utasítás után bob hamar veszít a sebességéből, és meg is áll.  
(Ha pedig a `friction`-t egynél nagyobb számra állítjuk, bob - a fizika törvényeivel ellenkezve - csúszás során egyre gyorsabb lesz. Ezt a gyakorlatban nem fogjuk használni.)  
Megjegyzés: figyeljük meg, hogy a tört szám leírása során nem tizedesvesszőt, hanem pontot használunk.  

A `setSpeed()` utasítás kiadásakor a sprite elfelejti az addigi sebességét, és csak az újonnan megadott irányba és sebességgel fog mozogni. Létezik azonban egy másik függény, melynek neve `addSpeed()`. Ez az előzőhöz hasonlóan működik, amennyiben ugyanúgy két számot vár a sebesség nagyságára és szögre vonatkozóan, viszont a `setSpeed()`-del ellentétben nem veszi el a sprite addigi sebességét, hanem hozzáadódik.  
Példa:  
`bob.setSpeed(10, 0)`  
`bob.setSpeed(2, 0)`  
A második parancs kiadása után bob 2-es sebességgel halad kelet felé, mert a második `setSpeed()` felülírta az elsőt.  
Ezzel szemben:  
`bob.setSpeed(10, 0)`  
`bob.addSpeed(2, 0)`  
A második parancs kiadása után bob 12-es sebességgel halad kelet felé, mert a második parancsban meghatározott sebesség hozzáadódott az elsőhöz.  
És sebességet persze nem csak azonos irányban tudunk megadni:  
`bob.setSpeed(3, 0)`  
`bob.addSpeed(3, 90)`  
A fenti két parancs után a sprite 3-mal fog mozogni jobbra, és 3-mal fog mozogni lefelé is - összességében véve tehát átlósan halad jobbra-lefelé.

### Rotation

A sprite nem csak mozogni, forogni is tud. Az aktuális forgásirányát a `rotation` változójában érjük el:  
`bob.rotation`  
Kiírja, épp merre áll bob; alapértelmezésben 0.  
`bob.rotation = 10`  
Elforgatja bobot 10 fokkal.

A sprite folyamatosan is tud forogni, ehhez a `rotationSpeed` változóját kell beállítani:  
`bob.rotationSpeed = 1`  
bob elkezd forogni az óramutató járásával megegyező irányba.  
`bob.rotationSpeed = -1`  
bob elkezd forogni az óramutató járásával ellenkező irányba.  

### Position

A sprite aktuális helyzetét a vásznon a `position.x` és `y` változóival érjük el:  
`bob.position.x`  
`bob.position.y`  

Ezeket a változókat be is állíthatjuk tetszőlegesen:  
`bob.position.x = 100`  
`bob.position.y = 200`  

Ha egy változó értékét nem konkrét számra akarjuk állítani, hanem a jelenlegi értékéhez képest megnövelni vagy lecsökkenteni, a `=` helyett a `+=` illetve `-=` operátorokat használjuk.  
Például:  
`bob.position.x = width / 2`  
`bob.position.x += 100`  
Az első parancs bobot a képernyő szélességének a feléhez állítja vízszintesen, a második pedig ehhez képest még száz képponttal jobbra tolja.

### Random

Az első órán megismert `random()` függvény a továbbiakban is használható. A `random()` két számot vár, egy alsó és egy felső határt, és egy véletlenszámot ad vissza a két határ között. Például ha bob irányát véletlenszerűre akarjuk állítani, a 0 és a 360 közötti véletlenszámra lesz szükségünk: `bob.rotation = random(0, 360)`  
Vagy elindíthatjuk bobot véletlenszerű irányba: `bob.setSpeed(2, random(0, 360))`  

bob helyét is állíthatjuk véletlenre. Itt az alsó határ 0, a felső pedig az x koordinátánál a vászon szélessége, tehát `width`, az y-nál `height`:  
`bob.position.x = random(0, width)`  
`bob.position.y = random(0, height)`  

Megjegyzés: a globálisan létező `width` nem keverendő össze a sprite saját `width` változójával (`bob.width`). Az előbbi úgynevezett read-only változó, a vásznunk méretét tudjuk meg belőle, de nem módosítjuk. Az utóbbi a sprite szélessége, ami alapértelmezésben 100 pixel, de nyugodtan átállíthatjuk tetszésünk szerint. Ugyanez igaz a `height`, illetve `bob.height` változókra.  

### Sprite létrehozása konkrét helyen, konkrét méretben

Azt mondtuk, a sprite automatikusan a vászon bal felső sarkában, 100\*100-as méretben jön létre. Valójában azonban ezeket az adatokat meg tudjuk határozni lérehozáskor: ha átadunk a `createSprite()` parancsnak négy számot, abból az elsőt a sprite x koordinátájaként, a másodikat y-ként, a harmadikat szélességként, a negyediket magasságként fogja értelmezni.  
Csináljunk mondjuk egy sprite-ot a vászon (300, 50) pontjában, 20*20-as méretben:  
`alice = createSprite(300, 50, 20, 20)`  
Vagy hozzunk létre egy lapos sprite-ot pont a vászon közepén:  
`charlie = createSprite(width / 2, height / 2, 500, 10)`  

Megjegyzés: attól, hogy egy sprite-ot létrejöttekor elnevezünk, az a név nem marad örökre az övé. Ha később létrehozunk egy új sprite-ot ugyanazon a néven, akkor az elsőnek többet nem fogunk tudni utasításokat adni. Például:  
`bob = createSprite(300, 50, 20, 20)`  
`bob = createSprite(width / 2, height / 2, 500, 10)`  
A második parancs kiadása után a `bob` előtag már a második, 500*10-es sprite neve lesz, az elsőt pedig már nem fogjuk tudni iránytani. Ezért figyeljünk arra, hogy ha több szereplőt hozunk létre, mindig különböző nevet adjunk nekik.  

Megjegyzés: kicsit fentebb ezzel a paranccsal hoztuk létre a charlie nevű sprite-ot:  
`charlie = createSprite(width / 2, height / 2, 500, 10)`  
Ugyanezt a parancsot írhattuk volna így is:  
`charlie=createSprite(width/2,height/2,500,10)`  
Vagy mondjuk így:  
`charlie =createSprite(  width/2,height /2,500,10)`  
Amíg a parancs egyértelmű, a számítógépet nem érdekli, hova teszünk szóközt. Az emberi olvasó számára azonban fontos, hogy a program egységesen és jól olvashatóan legyen megírva. Ezért a kurzus során tartjuk magunkat ahhoz az egységes stílushoz, ami a jegyzetekben szerepel. Ennek pár jellemzője: a matematikai műveletek mindkét oldalán szóköz áll; a zárójeleknek egyik oldalán sincs szóköz; a vessző előtt nincs szóköz, utána viszont van.  

## Házi feladat

A házi feladat az órán megismert torpedós játék hosszabb, kicsit nehezebb és időeredményt is mérő változatának végigjátszása, amit a végeredményről készült screenshottal kell bizonyítani. A screenshotokat a facebook-csoportba kell küldeni.  
Torpedó: http://jsbin.com/qiferir/quiet (teljes, házi feladat)  
